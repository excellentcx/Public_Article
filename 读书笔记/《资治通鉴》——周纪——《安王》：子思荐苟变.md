## 原文：

- 子思言苟燮于卫侯曰：“其才可将五百乘。”
- 公曰：“吾知其可将；然变也尝为吏，赋于民而食人二鸡子，故弗用也。”
- 子思曰：“ **夫圣人之官人，犹匠之用木也，取其所长，弃其所短；故杞梓连抱而有数尺之朽，良工不弃。** 今君处战国之世，选爪牙之士，而以二卵弃干城之将，此不可使闻于邻国也。”
- 公再拜曰：“谨受教矣！”
  
- 卫侯言计非是，而群臣和者如出一口。子思曰：“以吾观卫，所谓‘君不君，臣不臣’者也！”
- 公丘懿子曰：“何乃若是？”
- 子思曰：“人主自臧，则众谋不进。事是而臧之，犹却众谋，况和非以长恶乎！夫不察事之是非而悦人赞已，暗莫甚焉；不度理之所在而阿谀求容，谄莫甚焉。君暗臣谄，以居百姓之上，民不与也。若此不已，国无类矣！”

- 子思言于卫侯曰：“君之国事将日非矣！”
- 公曰：“何故？”
- 对曰：“有由然焉。君出言自以为是，而卿大夫莫敢矫其非；卿大夫出言亦自以为是，而士庶人莫敢矫其非。君臣既自贤矣，而群下同声贤之，贤之则顺而有福，矫之则逆而有祸，如此则善安从生！《诗》曰：‘具曰予圣，谁知乌之雌雄？’抑亦似君之君臣乎！”